quicumque vult salvus esse ante omnia opus est ut teneat catholicam fidem  quam nisi quisque integram inviolatamque servaverit absque dubio in aeternum peribit fides autem catholica haec est  ut unum deum in trinitate et trinitatem in unitate veneremur  neque confundentes personas neque substantiam separantes alia est enim persona patris alia filii alia spiritus sancti sed patris et filii et spiritus sancti una est divinitas aequalis gloria coaeterna majestas qualis pater talis filius talis spiritus sanctus increatus pater increatus filius increatus spiritus sanctus  immensus pater immensus filius immensus spiritus sanctus  aeternus pater aeternus filius aeternus spiritus sanctus  et tamen non tres aeterni sed unus aeternus  sicut non tres increati nec tres immensi sed unus increatus et unus immensus similiter omnipotens pater omnipotens filius omnipotens spiritus sanctus  et tamen non tres omnipotentes sed unus omnipotens ita deus pater deus filius deus spiritus sanctus  et tamen non tres dii sed unus est deus ita dominus pater dominus filius dominus spiritus sanctus  et tamen non tres domini sed unus est dominus quia sicut singillatim unamquamque personam deum ac dominum confiteri christiana veritate compellimur  ita tres deos aut dominos dicere catholica religione prohibemur pater a nullo est factus  nec creatus nec genitus filius a patre solo est  non factus nec creatus sed genitus spiritus sanctus a patre et filio  non factus nec creatus nec genitus sed procedens unus ergo pater non tres patres   unus filius non tres filii  unus spiritus sanctus non tres spiritus sancti et in hac trinitate nihil prius aut posterius  nihil majus aut minus  sed totae tres personae coaeternae sibi sunt et coaequales ita ut per omnia sicut jam supra dictum est et unitas in trinitate et trinitas in unitate veneranda sit qui vult ergo salvus esse ita de trinitate sentiat sed necessarium est ad aeternam salutem ut incarnationem quoque domini nostri jesu christi fideliter credat est ergo fides recta ut credamus et confiteamur quia dominus noster jesus christus dei filius deus et homo est deus est ex substantia patris ante saecula genitus et homo est ex substantia matris in saeculo natus perfectus deus perfectus homo  ex anima rationali et humana carne subsistens aequalis patri secundum divinitatem  minor patre secundum humanitatem qui licet deus sit et homo non duo tamen sed unus est christus  unus autem non conversione divinitatis in carnem sed assumptione humanitatis in deum  unus omnino non confusione substantiae sed unitate personae nam sicut anima rationalis et caro unus est homo ita deus et homo unus est christus qui passus est pro salute nostra descendit ad inferos tertia die resurrexit a mortuis ascendit ad coelos sedet ad dexteram dei patris omnipotentis inde venturus est judicare vivos et mortuos ad cujus adventum omnes homines resurgere habent cum corporibus suis et reddituri sunt de factis propriis rationem et qui bona egerunt ibunt in vitam aeternam qui vero mala in ignem aeternum haec est fides catholica quam nisi quisque fideliter firmiterque crediderit salvus esse non poterit